# heroes
Αποθετήριο του 1ου Νηπιαγωγείου Κέρκυρας για τη συμμετοχή στον Διαγωνισμό Ανοιχτών Τεχνολογιών

Τίτλος έργου: Ήρωες της αυλής = ήρωες του κόσμου
ΘΕΜΑ: Σχολική αυλή, αειφορία, Τεχνητή νοημοσύνη

Στόχοι
Οι μαθητές: 
-Να προβληματιστούν για προβλήματα της καθημερινότητας που αφορούν το περιβάλλον και την προστασία του. 
-Να εμπλακούν στην επίλυση προβλημάτων που αφορούν την αειφορία και τη βιωσιμότητα.
-Να κατανοήσουν τη σύνδεση της σχολικής αυλής με το ευρύτερο τοπικό περιβάλλον. 
-Να εξοικειωθούν με βασικές συσκευές κωδικοποίησης και τεχνολογία εικονικής πραγματικότητας.
-Να ενισχυθούν η λογική σκέψη και οι υπολογιστικές δεξιότητες.
-Να συνεργαστούν για την επίτευξη ενός κοινού στόχου αναπτύσσοντας κοινωνικές δεξιότητες
-Να αναπτύξουν την αυτογνωσία , την αυτοπεποίθησή τους και την ικανότητα έκφρασης απόψεων και εμπειριών.
- Να κτίσουν σταδιακά την ταυτότητα του ενεργού πολίτη.
-Να γνωρίσουν την τεχνολογία της Τεχνητής Νοημοσύνης και τις δυνατότητές της. 
-Να ενισχύσουν δεξιότητες επικοινωνίας και αφηγηματικής σκέψης. 

Α. ΣΥΝΤΟΜΗ ΠΕΡΙΓΡΑΦΗ
Ένα από τα μεγαλύτερα προβλήματα των σημερινών Νηπιαγωγείων σε πολλές περιοχές της ελληνικής επικράτειας είναι η έλλειψη κατάλληλα διαμορφωμένων σχολικών αυλών. Οι σχολικές αυλές που αποτελούν καθημερινά χώρο συνάθροισης και παιχνιδιού των νηπίων είναι στην πλειοψηφία τους τσιμεντένια και αφιλόξενα κατασκευάσματα χωρίς ίχνος πρασίνου. Το Νηπιαγωγείο μας έχει την τύχη να διαθέτει ένα μικρό υπαίθριο χώρο, ο οποίος ωστόσο χρήζει αλλαγών και διαμορφώσεων για να καλύπτει τις αναπτυξιακές ανάγκες των μικρών μαθητών. Βασικός σκοπός του έργου είναι να προωθήσει μια σύνδεση μεταξύ των νηπίων και του τοπικού τους περιβάλλοντος, προωθώντας τη βιωσιμότητα και την οικολογική συνείδηση με τη βοήθεια της τεχνολογίας. Τα παιδιά θα γνωρίσουν τα δέντρα της σχολικής αυλής, θα αναζητήσουν τρόπους διαμόρφωσης του χώρου έτσι ώστε να είναι λειτουργικός, αλλά και βιώσιμος, θα κατασκευάσουν μικροσκοπικά μοντέλα σχολικής αυλής, θα προγραμματίσουν το Bee-Bot και το Codey Rocky για οικολογικές εξερευνήσεις, θα εμπλακούν σε διαδραστικές εμπειρίες Τεχνητής Νοημοσύνης, θα φυτεύσουν αληθινά δέντρα και θα δημιουργήσουν διαδραστικές ιστορίες για περιβαλλοντικές λύσεις με στόχο την ανάπτυξη μιας πρώιμης κατανόησης της περιβαλλοντικής ευθύνης και της τεχνολογικής παιδείας. Θα δοθεί έμφαση στη διάχυση του έργου σε όμορες σχολικές μονάδες και στην ευρύτερη τοπική κοινωνία, ώστε να υπάρξει μετάδοση της γνώσης καθώς και ανατροφοδότηση.

Β. ΑΝΑΛΥΣΗ ΔΙΔΑΚΤΙΚΟΥ ΣΕΝΑΡΙΟΥ ΠΡΟΕΤΟΙΜΑΣΙΑ - ΑΡΧΙΚΟΣ ΠΡΟΒΛΗΜΑΤΙΣΜΟΣ 
Στα πλαίσια του εργαστηρίου δεξιοτήτων με θέμα το περιβάλλον και πιο συγκεκριμένα τα δέντρα η εκπαιδευτικός αρχικά πρόκειται να παρουσιάσει στα νήπια εικόνες σχετικές με το θέμα στην ολομέλεια. Μέσα από τον καταιγισμό ιδεών θα δημιουργηθεί ένας εννοιολογικός χάρτης με τη χρήση του εργαλείου coggle.it, ώστε να καταγραφούν οι πρότερες γνώσεις και εμπειρίες των νηπίων σχετικά με το θέμα και μέσα από τη διερεύνηση να οδηγηθούν σταδιακά στον εντοπισμό του προβλήματος. Αρχικά θα δοθεί έμφαση στη γνωριμία των παιδιών με τα δέντρα της αυλής και την αναγνώρισή τους με τη βοήθεια μιας εφαρμογής αναγνώρισης εικόνων(Augmented Reality Tree Identification) . Στη συνέχεια, χρησιμοποιώντας ένα chatbox Τεχνητής Νοημοσύνης τα παιδιά θα αλληλεπιδράσουν κάνοντας ερωτήσεις για να βρουν περισσότερες πληροφορίες για την αυλή και τον υπαίθριο χώρο του σχολείου. 

ΦΑΣΗ 1η - Εισαγωγή στο θέμα: Σε ένα διάλειμμα επισκεπτόμαστε την αυλή του σχολείου μας και εντοπίζουμε ανάμεσα στα δέντρα της αυλής μας τη φίλη μας τη μελισσούλα (Bee Bot), η οποία επισκέπτεται συχνά το σχολείο μας! Αυτή τη φορά ήρθε να μοιραστεί τον προβληματισμό της: κάλεσε μια φίλη της να την επισκεφθεί, αλλά δεν έχει πως να τη φιλοξενήσει, αφού η αυλή μας είναι απεριποίητη και τα δέντρα αφρόντιστα! Αναρωτήθηκε λοιπόν, εάν μπορούμε να κάνουμε κάτι για να τη βοηθήσουμε! Χρησιμοποιώντας το διαδίκτυο και τη φωνητική πληκτρολόγηση θα αναζητήσουμε αρχικά πληροφορίες για τα δέντρα της αυλής μας και τις αλλαγές τους ανάλογα με τις εποχές. Θα αναζητήσουμε στο διαδίκτυο πληροφορίες για τη σημασία των δέντρων και πως συμβάλλουν σε ένα υγιές περιβάλλον και θα περιηγηθούμε εικονικά στον χάρτη του προαύλιου χώρου του Νηπιαγωγείου μας για να εντοπίσουμε τις περιοχές που χρειάζονται διαμόρφωση. 

ΦΑΣΗ 2Η - Υλοποίηση: Έχοντας μάθει στο Νηπιαγωγείο να δουλεύουμε ομαδοσυνεργατικά θα χωριστούμε σε ομάδες και θα δημιουργήσουμε μικροσκοπικά μοντέλα της αυλής του σχολείου δίνοντας έμφαση στα δέντρα. Στην προσπάθειά μας αυτή θα αξιοποιήσουμε και τον τρισδιάστατο εκτυπωτή που διαθέτει το σχολείο μας.  Στη συνέχεια κάθε ομάδα θα περιγράψει τις δημιουργίες της, καθώς και το ρόλο που θα παίξουν στη διαμόρφωση ενός καθαρού και πράσινου προαύλιου χώρου. Σε επόμενη φάση θα δημιουργηθεί μακέτα του προαύλιου χώρου με τις δημιουργίες των παιδιών. Το Beebot θα προγραμματιστεί να πλοηγηθεί στον προαύλιο χώρο, σταματώντας στις δημιουργίες των παιδιών τονίζοντας την περιβαλλοντική σημασία τους.
Στο επόμενο στάδιο και μέσα από την αξιοποίηση εργαλείων web 2.0 και ενός βοηθού φωνής Τεχνητής Νοημοσύνης κάθε ομάδα θα αναζητήσει πληροφορίες για περιβαλλοντικές λύσεις για τον χώρο της αυλής, έτσι ώστε να διατηρηθεί καθαρός μετά τη διαμόρφωσή του. Κάθε ομάδα θα περιγράψει την πρότασή της μέσα από τη ψηφιακή δημιουργία μιας αφίσας. Στη συνέχεια, με τη βοήθεια του Codey Rocky θα δημιουργήσουμε ένα πρόγραμμα κωδικοποίησης όπου ο Codey Rocky συμμετέχει σε φιλικές προς το περιβάλλον δραστηριότητες, όπως η εικονική φύτευση δέντρων ή η εικονική συγκέντρωση απορριμμάτων. Θα ακολουθήσει δραστηριότητα φύτευσης και φροντίδας πραγματικών δέντρων σε προκαθορισμένες περιοχές του προαύλιου χώρου του σχολείου, στην οποία θα συμμετέχουν και οι γονείς των νηπίων. Τα παιδιά θα αναλάβουν την ευθύνη για τα δέντρα και τη φροντίδα τους. 
Ολοκληρώνοντας τις δράσεις μας τα παιδιά θα χωριστούν σε ομάδες και με τη βοήθεια ενός story generator θα αφηγηθούν διαδραστικές ιστορίες σχετικές με την αυλή μας και τις περιπέτειες της μελισσούλας και των φίλων της ανάμεσα στα καινούρια δέντρα, αλλά και τη διάδοση των δράσεών μας στους υπαίθριους χώρους ανά τον κόσμο! Με αφορμή τις ιστορίες αυτές και με βοηθό μια εφαρμογή επαυξημένης πραγματικότητας θα δημιουργηθεί ένα κυνήγι θησαυρού στη νέα αυλή με πρωταγωνιστές τα παιδιά! 

ΦΑΣΗ 3η - ΔΙΑΧΥΣΗ - ΑΞΙΟΛΟΓΗΣΗ Αφού ολοκληρωθούν όλες οι παραπάνω φάσεις το παραγόμενο υλικό - καθώς και η νέα μας αυλή - θα παρουσιαστούν σε ανοιχτή εκδήλωση στους μαθητές και εκπαιδευτικούς του συστεγαζόμενου Δημοτικού σχολείου με στόχο να αξιολογηθεί η επιτυχία του έργου, καθώς και να εντοπιστούν σημεία προς βελτίωση ή διόρθωση. Στη συνέχεια, θα δημιουργήσουμε ψηφιακά ένα βίντεο, το οποίο θα κοινοποιήσουμε σε γονείς και κηδεμόνες των μαθητών, καθώς και στο ιστολόγιο του Νηπιαγωγείου μας, στον έντυπο και ηλεκτρονικό Τύπο.

Λίστα προτεινόμενου εξοπλισμού
Makeblock Εκπαιδευτικό Παιχνίδι Codey Rocky 
Γυαλιά εικονικής πραγματικότητας  VR 3D Glasses
ψηφιακή φωτογραφική μηχανή
TTS Εκπαιδευτικό Παιχνίδι Bee-Bot (διαθέτει το σχολείο)
Bee-Bot® Transparent Grid Mat (διαθέτει το σχολείο)
Υπολογιστή και tablet με λογισμικά κωδικοποίησης (διαθέτει το σχολείο)
3D εκτυπωτή (διαθέτει το σχολείο)


